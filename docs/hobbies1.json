[
	"Historia i skarby w szufladzie",
	"Antyki i starocie – dla fanów targów oraz internetowych aukcji i tajemnic zaklętych w przedmiotach.",
	"Autografy – jak podpisywał się Kopernik, a jak Robert Lewandowski? Kolekcje podpisów nie tylko na papierze.",
	"Filatelistyka – czyli znaczki pocztowe z najdalszych krańców świata i/lub z przeszłości.",
	"Filokartystyka – Brytyjczyk Mario Morby posiada w swej kolekcji ponad 1 000 000 pocztówek.",
	"Filumenistyka – zbieranie pudełek i etykiet z zapałek. Muzeum Filumenistyczne działa w Bystrzycy Kłodzkiej.",
	"Genealogia – czyli chęć poznania przeszłości rodu. Może Twój praprapradziadek był jakimś ważnym wodzem 😉",
	"Historia lokalna – wielkie historie z małych miasteczek, ulic i osad – docieranie do źródeł i rozmowy z seniorami.",
	"Magnesy – nie tylko przywiezione z Chorwacji i nie tylko przyczepione na lodówce.",
	"Memorabilia – mieć np. w swej kolekcji ten półmetrowy długopis, którym Wałęsa podpisał porozumienia sierpniowe.",
	"Militaria – czasem to będzie drobny fragment karabinu Kałasznikow, a czasem wiekowy sztylet o wdzięcznej nazwie mizerykordia (miłosierdzie).",
	"Modele (zbieranie) – choćby modele historycznych pojazdów lub takie, które zostały dawno temu wyprodukowane, np. model Batmobila stworzony w latach 50.",
	"Nagrania dźwiękowe – kolekcje płyt winylowych, pocztówek dźwiękowych, kaset i nagrań, które bardzo trzeszczą.",
	"Numizmatyka – 1 grosz z XIV wieku może być teraz wart kilkaset, a może i tysiące złotych?",
	"Osobliwości – czyli budowanie własnego gabinetu dziwactw, w którym mogą się znaleźć szczotki do włosów z Kambodży obok zębów mlecznych mamuta i ryby z dwoma paszczami w formalinie.",
	"Rekonstrukcje historyczne – odtwarzanie wydarzeń z przeszłości. Załóżmy mundury i na Berlin!",
	"Ubiory (historia mody) – z innych czasów, kultur, miejsc.",
	"Weksylologia – wiedza o flagach (chorągwiach). Hobby, które możecie kojarzyć z serialu “Big Bang Theory”.",
	"Smaki i zapasy (na później)",
	"Alkohole (piwo, wino, nalewki, likiery itp.) – produkcja domowych specyfików alkoholowych kwitła kiedyś i kwitnie nadal. Znajomość chemii, fizyki oraz wiedzy o drożdżach bardzo się przydaje.",
	"Cukiernictwo – czyli słodkości, od tortów wyglądających jak stadion Wembley w Londynie, po mini babeczki z orzeszkiem po środku. Popularnym hobby jest też dekorowanie tortów – smak może nie zawsze cudowny, za to wygląda spektakularnie. Dla uzupełnienia wiedzy, nasz tekst: Krótko i węzłowato. Syrop glukozowo-fruktozowy.",
	"Czekolada domowa – czyli sztuka powstrzymywania się (choć przez chwilę) od zjedzenia czegoś, co jeszcze nie jest gotowe, a już pachnie zachwycająco i wprawia kubki smakowe w stan oszołomienia.",
	"Gotowanie (pieczenie, smażenie itd.) – smacznych (muszą być), zdrowych (nie zawsze) i różnorodnych potraw. Na parze, w piekarniku, na zimno, pikantnie…",
	"Grillowanie – czyli mięsa i warzywa nad ogniem. Nie tylko polski sposób i nie tylko na letnie wieczory.",
	"Kawa i herbata – własne mieszanki, mnóstwo sposobów parzenia. I te wspaniałe zapachy 🙂",
	"Kuchnie świata – Najlepsza jest kuchnia tajska! O nie, włoska! Skąd znowu, tylko potrawy z Burkina Faso… 😉",
	"Mięsa (wędliniarstwo, masarstwo) – domowy wyrób kiełbasy, peklowanie szynki, wędzenie boczku i wiele, wiele innych możliwości.",
	"Pieczenie chleba – ostatnio z wielkim przytupem wróciło do łask – poświeciliśmy mu nawet osobny artykuł.",
	"Przetwory – marynaty, słodkości, słoiki i butelki. Półki pełne pikli, suszonych pomidorów, solonego koperku i konfitury z płatków róży.",
	"Serowarstwo – owczy, krowi, kozi, a może ser dojrzewający lub wędzony? W domu można zrobić wiele rodzajów tego smakołyku.",
	"Sprawne ręce, pomysłowa głowa",
	"Biżuteria/jubilerstwo – od skręconych w przemyślny sposób sznureczków po kolie brylantów; od kolczyków-olbrzymów, które rozciągają uszy po precjoza tak delikatne, że ledwo widoczne.",
	"Ceramika (także z innych mas niż tradycyjna glina)– ugniatanie gliny, jej kształtowanie i kolorowanie ma swój medytacyjny wymiar.",
	"Decoupage i scrapbooking – ozdabianie przedmiotów oraz papieru (kartek, okładek) – działanie na wzrok i dotyk.",
	"Drzeworyt (miedzioryt, linoryt, akwaforta) – czyli techniki graficzne polegające na przygotowaniu matrycy (jej wydrążeniu, wytrawieniu, wypaleniu) i odbiciu z niej ilustracji.",
	"Dzierganie (szydełkowanie, haftowanie, robienie na drutach) – tworzenie przedmiotów oraz dekoracji za pomocą nitkowych (włóczkowych) pętelek, splotów i zawijasów.",
	"Farbowanie (malowanie) tkanin – czyli jak z białego podkoszulka zrobić kwitnącą łąkę lub pejzaż z górskimi wilkami. Krótka podpowiedź na naszym YT.",
	"Filcowanie – na sucho lub na mokro, po to aby z wełny otrzymać zwartą masę, doskonałą do robienia ozdób.",
	"Grawerowanie – rycie w różnych materiałach, najczęściej metalu. Kiedyś popularne rzemiosło użytkowe (np. czcionki do drukarni, tabliczki, pieczęcie).",
	"Kaligrafia – piękny i/lub fantazyjny styl pisania. Na Dalekim Wschodzie jedna z najznamienitszych sztuk.",
	"Knifemaking – czyli zajęcie dla nożorobów, poczynając od ostrza po gustowną oprawę noża.",
	"Kolaże (wyklejanie) – przez “ż”, bo to nie fani twardego siodełka, ale ilustracje stworzone przez wyklejanie fragmentów gazet, grafik i innych papierowych detali. Jedno z hobby Wisławy Szymborskiej. O kolażach w kontekście nauki – klik!",
	"Koronczarstwo – podobnie do makram, przeplatanie bawełnianych lub lnianych nici. Efektem plecenia jest ażurowy materiał o fantazyjnych wzorach i niewątpliwym uroku.",
	"Kowalstwo – ogień, metal, uderzenia młota. Hobby mitologiczne.",
	"Lalki (wykonanie) – wielu z nas wciąż pamięta cudownych, szmacianych przyjaciół z dzieciństwa.",
	"Latawce – własne latające konstrukcje. Byle sznurek się nie urwał!",
	"Majsterkowanie – pojemne pojęcie, często kojarzone z tworzeniem przedmiotów, naprawą, sztuką użytkową. Dla niektórych polega na wykorzystaniu różnych wihajstrów, po to by dinksy spasowały do ustrojstwa 😉",
	"Makramy – bierzemy sznurek i go wiążemy, przeplatamy, zaciskamy i oto… kwietnik lub torebka zrobione. Zerknijcie: jak zrobić makramowy kwietnik?",
	"Malowanie – pędzel, farby, sztalugi, czyli jak zostać Rembrandtem lub choćby Matejką.",
	"Modelarstwo (także tworzenie dioram, statków w butelce, pociągów itp.) – odwzorowanie modeli, scenografii, postaci. Ważna dbałość o każdy detal, każdy guzik, każdy kolor.",
	"Origami (i kirigami) – jak złożyć kartkę, by wyszedł z tego motyl lub brontozaur. Kirigami = składanie + nacinanie nożyczkami.",
	"Papier mâché – to masa ze skrawków papieru i różnych dodatków (np. kleju). Można się upaprać, ale i stworzyć fantastyczne figury, lalki, ozdoby.",
	"Projektowanie wnętrz – istotna sprawa – mieszkać/pracować w miejscu, które będzie przyjazne. Więcej w tym hobby głowy i wyobraźni niż sprawnych manipulacji rękami.",
	"Reperowanie – jak sprawić by buty jeszcze trochę pochodziły, a stolik wciąż się nie chwiał?",
	"Rusznikarstwo – wyrób i naprawa broni palnej, czasem bardzo cennych zabytków historycznych.",
	"Rysowanie – subtelny kontur, charakterystyczna kreska, wyraziste cieniowanie – ołówkiem, węglem, kredkami.",
	"Rzeźbienie – materiałem do tworzenia przestrzennych kompozycji może być wszystko co daje się kształtować – drewno, kamień, ale także lód lub olbrzymia dynia.",
	"Spawanie – nie kojarzy się “artystycznie” i to jest błąd. Topiąc i zestalając dwa materiały (głównie metale) można tworzyć niesamowite konstrukcje.",
	"Stemple (pieczątki) – kiedyś robiliśmy stemple z ziemniaków, nie były jednak zbyt trwałe. Lepszym materiałem jest np. guma.",
	"Szkło (dmuchanie) – temperatura, lepkie, roztopione szkło, długa rurka (tzw. piszczel) przy ustach oraz szeregprawie magicznych ruchów i dmuchnięć. Czary:)",
	"Szycie (krawiectwo) – tworzenie ubrań: pięknych i wygodnych.",
	"Tapicerstwo – wyściełanie materiałem nie tylko mebli, ale np. też wnętrz samochodów",
	"Tatuaże – kiedyś uważane za patologię, teraz dzieła rysowników na skórze śmiało rozgościły się na salonach.",
	"Tkanie – rękodzieło sięgające kilku tysięcy lat, którego celem jest stworzenie tkaniny z włókien roślinnych (np. lnu), zwierzęcych (np. wełna) lub syntetycznych.",
	"Wikliniarstwo (także plecionkarstwo) – splatanie pędów wierzby (wikliny), tak by otrzymać przeróżne przedmioty, od koszyczków po płoty. Zbliżonym hobby jest plecionkarstwo, w którym wykorzystuje się słomę, trawy, włókna bambusa itp.",
	"Witraże – obrazy z połączonych fragmentów kolorowego szkła, przez które przenika światło. Robi wrażenie nie tylko w gotyckich katedrach!",
	"Z użyciem klawiatury lub silnika",
	"Drony – oglądanie (a może podglądanie) świata z góry, czasem ze zbytnim skupieniem na życiu sąsiadów 😉",
	"Druk 3D – czy już niedługo będziemy sobie sami powszechnie drukowali sztućce, fotele i nowe nosy?",
	"Grafika komputerowa (także animacja/modelowanie 3D) – coś znacznie, znacznie bardziej zaawansowanego niż tworzenie animowanych gifów i obrazkowych memów do internetu.",
	"Gry komputerowe (gaming) – Chris Cook z angielskiego Birmingham grał w grę FIFA nieprzerwanie przez 48 godzin i 49 minut (Księga Rekordów Guinessa).",
	"Elektronika – układy scalone, tranzystory, przełączniki, wyświetlacze, cewki, kondensatory, lampy, diody i lutownice to ulubieni przyjaciele każdego elektronika.",
	"Filmy (kręcenie i montaż) – teraz każdy może być reżyserem, scenarzystą i odtwórcą głównej roli.",
	"Fotografia – momenty utrwalone światłem.",
	"Komórki (smartfony itp.) – funkcje, problemy, rozbudowa; modele flagowe, standardowe i specjalistyczne. Telefon komórkowy to w końcu jedna z najważniejszych protez współczesnego człowieka, prawie jak jego biologiczny organ.",
	"Komputery – składanie, naprawianie, sprawdzanie czy działa oraz czy jest wystarczająco szybki i pojemny 🙂",
	"Krótkofalarstwo – porozumiewanie się z wykorzystaniem fal radiowych, niekoniecznie w celu ustalenia, gdzie łapie policja. Zobaczcie: Nauka&hobby: co w radiu piszczy, czyli wprowadzenie do radia amatorskiego",
	"Motoryzacja (samochody, motocykle – konstrukcje, przeróbki itp.) – paliwo w baku, silnik turkocze miarowo, coś jeszcze można podkręcić, coś zmienić, dodać, uzupełnić, dopieścić…",
	"Obserwacje mikroskopowe/teleskopowe – podpatrywanie świata tak małego lub tak odległego, że wydaje się niewidzialny.",
	"Pirotechnika – receptury sztucznych ogni i pokazy fajerwerków. Zajęcie obarczone dużym ryzykiem.",
	"Programowanie– czyli jak powiedzieć komputerowi, by w odpowiedniej chwili wysłał wiadomość, nagrał muzykę lub strzelił wirtualnego gola.",
	"Radio internetowe – każdy może być radiowym spikerem i dj-em",
	"Robotyka – konstruowanie urządzeń, które zrobią za nas robotę (albo chociaż będą fajne).",
	"Studio nagrań (realizacja dźwięku) – jak nagrać ciszę by brzmiała?",
	"Testy i recenzje sprzętu – od telefonów z minionego wieku po najnowszego smartwatcha – wszystko można przetestować i polecić (lub odradzić).",
	"Łamigłówki i układanki",
	"Domino – jak w domino nazywa się puste pole? Nie wiecie? Nazywa się “mydło”. Domino wykorzystuje się też do budowania rozległych konstrukcji, które potem przewracają się po pchnięciu pierwszej kostki.",
	"Escape room (pokój ucieczki lub zagadek) – rozwiązujemy zadania, by wydostać się z pułapki. Intensywne emocje zapewnione.",
	"Gry karciane – piki, trefle, karo oraz kiery w odmianie klasycznej i tysiące innych wersji rozgrywek, do których potrzebne są odpowiednio oznaczone i zilustrowane kartoniki.",
	"Gry miejskie – kiedyś na podwórkach i uliczkach królowały podchody (strzałki rysowane kredą). Obecnie w mieście, które jest planszą, można bawić się w rozgrywki tematyczne np. związane z historią lub literaturą.",
	"Gry planszowe – “…a teraz przejmuję Twojego rycerza i buduję osadę”.",
	"Klocki (w tym Lego) – człowiek konstruktorem światów 🙂",
	"Krzyżówki (jolki itp.) – ciekawostka: autorką pierwszej jolki w Polsce była Maria Zagórska (lata 70.), tworząca pod pseudonimem… “Jolka”.",
	"Mnemotechniki – jak w 2 minuty nauczyć się 2 wieków historii.",
	"Puzzle – największe puzzle, składające się z 551 232 części (o wymiarach 2,5×2,5 cm każda) ułożyli w 2011 roku wietnamscy studenci.",
	"Szachy (warcaby) – to zadziwiające, że na planszy z 64 polami można rozegrać zaciekłe bitwy i wojny, w których nigdy jeszcze nie zginął żaden król. 😉",
	"Sztuczki magiczne (iluzja) – wyjmij z kapelusza królika, wypuść gołębia i wyczaruj kota w taki sposób by wszyscy byli przekonani, że stworzenia te mieszkają tam od dawna.",
	"Zagadki matematyczne i/lub logiczne – “Na kartce są 3 domki i 3 firmy (doprowadzające wodę, prąd i gaz). Bez użycia trzeciego wymiaru i bez przechodzenia przez domki ani przez firmy, doprowadź wodę, prąd i gaz do każdego domku, tak aby linie się nie przecięły”. Powodzenia!",
	"Zabawki logiczne (układanki, np. kostka Rubika) – po wynalezieniu kostki Erno Rubik układał ją przez miesiąc aż nie złożył poprawnie całości.",
	"Kulturalnie i rozrywkowo",
	"Aktorstwo – “zagraj piłkę plażową, kolor czerwony lub zsiadłe mleko” – to ponoć zadania dla zdających na studia aktorskie.",
	"Cheerleading – występy w trakcie rozgrywek sportowych. Niby związane ze sportem, ale jednak bardziej z tańcem i rozrywką.",
	"Conlanging (językotwórstwo) – św. Hildegardę z Bingen (XII wiek) uznaje się za twórczynię pierwszego sztucznego języka, który zwał się Lingua Ignota.",
	"Cosplay – zabawa w przebieranie się za fikcyjne postacie. Kim jesteś? No jak to? I’m Bond. James Bond!",
	"Czytanie (książek, blogów itd.) – jak to jest, że czytam stale, a książek do przeczytania wciąż przybywa? 🙂",
	"DJ (miksowanie muzyki) – czyli inaczej granie na… gramofonie.",
	"Dyskoteki (i nocne życie) – muza, taniec, drinki i późne powroty.",
	"Dziennikarstwo (zbieranie, tworzenie wiadomości) – wraz z rozwojem internetu pisać i pokazywać świat może każdy.",
	"Esperanto – sztuczny język, którym miała posługiwać się całą ludzkość. “Hobby” w języku esperanto to “ŝatokupo” lub “hobio”.",
	"Fantastyka (tworzenie nowych światów) – zadanie: wyobraź sobie, jak mogłoby wyglądać życie na Ziemi, gdyby zamiast jednego roku obiegała ona Sońce w 10 000 dotychczasowych lat?",
	"Filmy i seriale (oglądanie) – Widziałeś najnowszy odcinek serialu X? Nie, po co? Od 40 lat wystarczą mi “Gwiezdne Wojny”.",
	"Graffiti – twórczość malarska na ścianach (zewnętrznych). Byle za zgodą właściciela.",
	"Instrumenty muzyczne (granie) – od trójkąta w podstawówce po organy w kościele. Grać można też na… grzebieniu i kieliszkach – zobaczcie 🙂",
	"Kabaret, stand-up (tworzenie, oglądanie) – dobrze, aby żart był na tyle zabawny i inteligentny, by pozostał na dużej w pamięci.",
	"Karaoke – śpiewanie dla frajdy, relaksu i rozbawienia znajomych.",
	"Kolorowanki, mandale – medytacja z ołówkiem w dłoni.",
	"Komiksy (czytanie, tworzenie) – rysunki z dymkami, nie tylko dla dzieci.",
	"Koncerty – doświadczenie muzyki na żywo.",
	"Manga i anime – rysunek (manga) i film obrazkowy (anime) w specyficznym, japońskim stylu.",
	"Muzea i galerie (odwiedzanie) – Caravaggio w Wiedniu, mumie w Londynie i da Vinci w Krakowie.",
	"Muzyka (komponowanie) – uszy pełne dźwięków, a głowa nut.",
	"Muzyka (słuchanie, w tym audiofilstwo) – słuchać tak, jakby każdy dźwięk był tym najważniejszym.",
	"Pisanie (wierszy, książek, bloga itp.) – najtrudniej jest napisać krótko, ale tak by od razu zostało w głowie. Spróbujcie 🙂",
	"Stepowanie – czyli męczące kroczki do rytmu.",
	"Śpiew – od chórów po hip-hop i od arii operowych po thrash metal.",
	"Taniec – ruch, aktorstwo, magia – niesamowite, jak oni to robią!",
	"Teatr (chodzenie na spektakle) – opowieści słyszane i widziane na żywo.",
	"Zdrowie, uroda i relaksujące kąpiele",
	"Fryzjerstwo – czesanie, strzyżenie, farbowanie i tysiące innych spraw o tajemniczych nazwach jak: balejaż, treski, flambojaż lub ondulacja.",
	"Joga – relaks, sprawność, kultura.",
	"Makijaż – malowanie twarzy, od dyskretnego podkreślenia zalet po zmianę emocji na obliczu.",
	"Masaż – zdrowie, odpoczynek, regeneracja. Czasem może nieco zaboleć zanim przyniesie ulgę.",
	"Medytacja – wgląd w myśli lub ich tłumienie.",
	"Moda – pojęcie tak pojemne, jak mogłaby być (a zwykle nie jest) szafa fana i fanki mody!",
	"Morsowanie – “jakie okropnie przyjemne zimno w tej wodzie!”",
	"Paznokcie (manicure, pedicure) – dbałość o urodę “rogowej osłony ostatniego członu palca”.",
	"Pielęgnacja ciała – czyli kosmetyki od stóp do głów, na dzień i na noc. Dwa słowa o mydle – klik!",
	"Psychologia (na własny użytek) – czasem wgląd w filozofię siebie, czasem tylko ogólniki z poradników-bestsellerów.",
	"Relaksacja – od aromaterapii, przez zabiegi gorącymi kamieniami, po maseczki z czekolady lub musujące kule – przepis i wyjaśnienie jak to działa – klik!",
	"Świece (wyrób, kolekcjonowanie) – światło, aromat, nastrój.",
	"Zdrowe odżywianie (diety) – temat-rzeka, pełen przejrzystych wód (np. samoograniczenia) po niebezpieczne wiry (np. nadmiar suplementów).",
	"Naturalnie, że natura!",
	"Akwarystyka – mogą być koralowce i zwierzęta morskie, mogą też ryby słodkowodne pośród bujnej roślinności.",
	"Bonsai – czyli z japońskiego – roślina w płaskim naczyniu. Odpowiednio kształtowana i pielęgnowana, tak by stworzyć rosnące dzieło sztuki.",
	"Florystyka (także ikebana) – w nauce tak nazywa się… geografię rozmieszczenia roślin. Ale wśród hobbistów nazwa ta zastrzeżona jest do sztuki układania bukietów, także tych związanych z tradycją japońskich, kwietnych kompozycji, czyli z ikebaną.",
	"Gołębie – hodowali je podobno Picasso i Nikola Tesla, Robespierre i sułtan Egiptu Al-Muzaffar, Noriega dyktator Panamy i aktor Yul Brynner.",
	"Gryzonie – myszki oraz szczury (i inne gryzonie) w klatkach, a nie te, żyjące samopas pod podłogą lub na strychu.",
	"Grzybobranie – hej ho, hej ho, na grzyby by się szło :). A najpiękniejsze kozaki spotkać można ponoć wśród brzóz.",
	"Harcerstwo – nierozerwalnie związane z przyrodą, ale też kształtowaniem charakteru.",
	"Kot – cóż dużo mówić, najmilejszy zwierzak w domu 😉",
	"Land art – sztuka, której tłem i materiałem działania jest natura. Ingerując w krajobraz warto zawsze koncentrować się na tym, by go nie popsuć.",
	"Obserwacje przyrody – nieodłącznie związane z wędrówkami, kamuflażem, wschodami słońca i… zachwytem (a często także fotografowaniem).",
	"Ogród i rośliny domowe – są ludzie, którzy godzinami potrafią wpatrywać się w nieruchome rośliny. Zerknijcie: Jak zabrać się za hodowlę roślin doniczkowych, Antysmogowe rośliny NASA, Nauka&hobby: ogród wertykalny, czyli rośliny na balkonie w pionie! oraz Kiedy rośliny pobierają tlen?",
	"Ornitologia – cicha i bezkrwawa “pogoń” za ptakami.",
	"Pies – cóż dużo mówić, najmilejszy zwierzak w domu 😉 O psach i właścicielach na naszym YT.",
	"Psie zaprzęgi – wyprawy i wyścigi, na saniach lub pojazdem z kółkami.",
	"Pszczelarstwo – świat pszczół jest tak intrygujący, że warto przezwyciężyć lek przed użądleniem i zadać sobie pytanie: może własna pasieka? Co nieco o pszczołach – klik!",
	"Ptaki w domu – papużki i całkiem duże papugi, kanarki i słowiki, gwarki oraz ozdobne kury – w klatkach lub wolierach.",
	"Sprzątanie przyrody – weź worek, szpikulec do nabijania śmieci i spacerując wzdłuż leśnej drogi zabierz, co zostawiły osobniki tego samego gatunku (trudno uwierzyć, ale jednak), co Ty.",
	"Terrarystyka – płazy, gady i bezkręgowce buszujące w domach (najczęściej w terrariach).",
	"Wędkowanie – dalekie wyprawy rybackim jachtem na morza tropikalne lub relaks z “kijem” nad rzeką tuż obok osiedla.",
	"Zielniki – zasuszone kolekcje roślin (najlepiej własnoręcznie zebranych) lub atlasy rycin z roślinami.",
	"Zioła i rośliny jadalne (zbieranie w naturze) – powrót do czasów, gdy ludzie byli koczownikami-zbieraczami.",
	"Zwierzęta gospodarskie – własna koza, owca, może krowa lub koń – kochane i zadbane.",
	"Podróże łatwe i ekstremalne!",
	"Baloniarstwo – podróże powietrzne w koszu podwieszonym do wielkiej dmuchanej kuli.",
	"Couchsurfing – Ty mnie przenocujesz w Hawanie, ja jego w Krakowie, on Ciebie w Hongkongu.",
	"Geocaching – gry terenowe z użyciem GPS i skrytek.",
	"Kajaki – wynalezione przez Inuitów w Arktyce, cieszą obecnie cały świat, umożliwiając transport i turystykę.",
	"Kurorty i sanatoria – wypoczynek i/lub leczenie, najczęściej w komfortowych (a nawet luksusowych) warunkach.",
	"Lotnie (motolotnie itp.) – szybujące skrzydła bezsilnikowe lub ze śmigłem (w wersji moto).",
	"Łowienie burz – tak śledzić tornado, by się nie dostać do jego centrum.",
	"Nordic walking – turystka piesza z kijkami, wymyślona 100 lat temu w Finlandii i znana tam pod trudną do wymówienia nazwą – Sauvakävely.",
	"Oprowadzanie (przewodnik turystyczny) – po prawej Wyspiański, po lewej Wit Stwosz, a naprzeciwko dama… Dama z gronostajem.",
	"Plażowanie – leżak, trawa, piasek, szum wody… 🙂",
	"Pociągi (kolejnictwo) – jeżdżenie koleją, połączone często z podziwianiem lokomotyw i wagonów.",
	"Podróże (prawie) za darmo – 10 dolarów w kieszeni i można objechać świat. Komunikatywność i otwartość na ludzi będą z pewnością przydatne.",
	"Poszukiwania skarbów Ziemi (złota, bursztynów, kamieni szlachetnych) – raczej sposób na aktywne spędzenie czasu niż wzbogacenie się. Chociaż… kto wie 🙂",
	"Rowery – w dziale sportowym",
	"Safari – podpatrywanie zwierząt w ich dzikim, tropikalnym środowisku. Wywodzi się z wypraw łowieckich w Afryce.",
	"Samochodem i motocyklem (podróżowanie) – szybko do celu lub wolniej, podziwiając mijany świat.",
	"Samoloty (pilotowanie) – wolant to w samolotach przyrząd do skręcania oraz regulowania wysokości lotu.",
	"Spadochron (skoki) – zawsze ten element ryzyka: “a jak się nie otworzy?”",
	"Speleologia – karkołomne wyprawy do jaskiń.",
	"Statki wycieczkowe (rejsy) – zwodowany we wrześniu 2020 roku Wonder of Seas może przyjąć na swoich 18 pokładach 5000 pasażerów.",
	"Survival (biwakowanie) – tak urządzić się w przyrodzie, by przetrwać korzystając z jej zasobów.",
	"Szybownictwo – żeglowanie w powietrzu.",
	"Turystyka ekstremalna (poszukiwanie skarbów, odkrywanie opuszczonych miejsc) – np. do Czarnobyla lub na oderwaną od cywilizacji wyspę Sentinel.",
	"Turystyka piesza (spacery) – nie chodzi o dreptanie po centrum handlowym ;).",
	"Turystyka wysokogórska (alpinizm, himalaizm) – zdobywanie szczytów górskich i szczytów własnych możliwości.",
	"Żeglowanie – “Navigare necesse est…” (Plutarch) – “żeglowanie jest koniecznością”.",
	"Szybciej, wyżej, dalej!",
	"Bieganie – zaczęło się dawno temu od ucieczek i pogoni, a kończy teraz joggingiem w parkach i na bocznych drogach.",
	"Bilard – manewrowanie kulami (bilami) przy pomocy specjalnego kija.",
	"Bojery – czyli żeglarstwo na lodzie.",
	"Bule i curling – trafianie w cel kulami lub toczącym się po lodzie kamieniem.",
	"Bungee – skoki na elastycznej linie; z dźwigu, mostu, urwiska.",
	"Chodzenie po linie (slacklining) – sztuka balansowania i wytrzymałości, także nerwowej.",
	"Dart (rzutki) – żeby wygrać nie zawsze trzeba trafiać lotką w sam środek tarczy.",
	"Fitness i siłownia (także kulturystyka) – od bieżni i aerobiku po machanie ciężarami.",
	"Frisbee (i ringo) – rzucanie dyskiem (lub gumowym torusem) tak by druga osoba złapała go (zabawa) lub nie złapała (zawody).",
	"Gimnastyka (i akrobatyka) – od sportowego wywijania na równoważni po akrobatyczne skoki na trampolinie i taniec na rurze.",
	"Golf – kierowanie małej piłeczki do dołków, a przy okazji spacerowanie po wielohektarowych parkach – polach golfowych.",
	"Hokej – na lodzie, na trawie lub na rolkach.",
	"Jazda konna – ok. 3,5 tys. lat p.n.e. ludzie udomowili konie i jeżdżą!",
	"Jazda na małych kółkach – na rolkach, deskorolkach, wrotkach i wszelkich pokrewnych.",
	"Kręgle (bowling) – kula do kręgli strąca ważące około 1,5 kg piony (czyli kręgle).",
	"Lekkoatletyka – czyli w uproszczeniu: skoki (np. wzwyż), rzuty (np. dyskiem) i biegi (np. z przeszkodami)",
	"Loty w tunelu aerodynamicznym (flyspot) – swobodne unoszenie się, dzięki silnym strugom powietrza.",
	"Łucznictwo – jest w nim coś pradawnego i mitologicznego.",
	"Łyżwy – po lodzie tanecznie lub na czas.",
	"Narty (i snowboard, i skitour) – z góry, pod górę, na dwóch deskach lub jednej, za to szerokiej.",
	"Parkour – jak najszybciej i najefektowniej pokonać najdziwniejsze przeszkody – rywalizacja często odbywa się w przestrzeni miasta.",
	"Paintball – zabawa w wojsko i wojowanie.",
	"Podnoszenie ciężarów – proste zasady: kto udźwignie więcej – wygrywa.",
	"Rower – niby dwa kółka i kilka dodatków, a ile frajdy 🙂",
	"Sanki – na dwóch płozach i z górki.",
	"Siłowanie na rękę (armwrestling) – muskuły napięte, pot na skroniach, zaciśnięte usta. Kto kogo?",
	"Sporty drużynowe – podania, wsady, zbicia, przechwyty, gole i serwisy; siatkówka, koszykówka, korfball, lacrosse, krykiet, bejsbol, rugby, aha…i jeszcze piłka nożna.",
	"Sporty motorowe – gokarty, rajdy terenowe, motocross, wyścigi na torze i na żużlu – i pewnie jeszcze ze 100 innych opcji.",
	"Sporty rakietkowe – tenis dużą rakietą lub małą (ping-pong), także badminton i squash.",
	"Sporty walki – okładanie się pięściami (w rękawicach), przewracanie, przyciskanie, popychanie, kopanie itd.",
	"Sporty wodne – od taplania się w basenie po wyprawę kajakiem przez ocean. A w międzyczasie jeszcze nurkowanie, surfing i żeglarstwo.",
	"Strongman – spacer farmera z żelaznymi walizkami, ciągnięcie lokomotywy lub podrzucanie wielkiego pala.",
	"Strzelectwo sportowe – do celu z broni palnej lub pneumatycznej.",
	"Szermierka – floret, szpada i szabla. Trafiony!",
	"Sztuki walki – nie tylko dalekowschodnie, ale także np. brazylijskie (capoeira) czy izraelskie (krav-maga).",
	"Timbersport – piłowanie, machanie siekierą i inne siłowe prace “w drewnie” na czas.",
	"Wspinaczka – na skałkach lub sztucznej ściance. Jak to robić zgodnie z fizyką – zobaczcie na naszym YT.",
	"Zorbing – wchodzisz do przezroczystej kuli i… się turlasz.",
	"Żonglowanie – piłeczkami, ale też płonącymi pochodniami.",
	"Chcę wiedzieć więcej!",
	"Astronomia – poszukiwania planet, komet, gwiazd rodzących się i umierających; “czytanie” wielkiego, największego bezkresu. Na naszym YT – jak obserwować kosmos bez pomocy wyszukanych sprzętów.",
	"Eksperymenty naukowe (w domu) – zrobić wulkan, tak by nie wysadzić kuchni 😉",
	"Grafologia – identyfikacja autora po jego piśmie, a także czasem jego szukanie w odręcznym piśmie cech charakteru.",
	"Kartografia – mapo-robienie i map poprawianie. Obecnie w ścisłym związku z technologią GPS i systemami informacji geograficznej (GIS).",
	"Meteorologia – prognozowanie pogody, w tym też naturalnych katastrof.",
	"Nauka języków – są ludzie, którzy znają trzy lub nawet pięć i więcej języków obcych. Do poczytania i posłuchania o niezwykłym języku.",
	"Paleontologia – odkrywanie z biciem serca świata sprzed milionów lat",
	"Projekty naukowe i edukacyjne – zaangażowanie w naukę obywatelską, np. liczenie gwiazd, identyfikowanie zwierząt na zdjęciach lub przeglądanie dawnych dzienników pokładowych.",
	"Szyfrowanie (kryptografia) – chcę, żeby niepowołani nie dowiedzieli się tego, o czym ja wiem. 🙂",
	"Wikipedia – katalogowanie wiedzy w tym szczególnym, internetowym miejscu.",
	"Wynalazki – łączenie wiedzy z praktyką, pomysły na nowe, lepsze, skuteczniejsze urządzenia i przedmioty."
]
